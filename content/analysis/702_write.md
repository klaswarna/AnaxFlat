Skriva för webben
=====================

Syfte
---
Att analysera webbsidors kvalitet med avseende på språket i innehållet.

Metod
---
I den av Lotta Kempe mycket läsvärda [Skriva för webben](https://www.iis.se/lar-dig-mer/guider/hur-man-skriver-for-webben/)
har jag valt att dyka ner på fyra av de många punkter hon tar upp och utifrån dessa analysera ett antal webbsidor med mycket text och artiklar:

**Läsbarhet** handlar bl.a. om att göra formatet på texten så lättläst som möjligt genom optimala val av färg, kontraster och typsnitt o.s.v.

**Rubriker** Rubriken är en mycket viktig faktor då det gäller att få nätanvändaren att läsa resten av texten och Kempe ger oss ett antal enkla knep för att lyckas bättre.

**Det viktigaste först**
På nätet gäller det att uttrycka sig kortfattat och snabbt komma till kärnan. Därför bör man använda sig av den *omvända pyramiden* som handlar om att det viktigaste i informationen kommer före bakgrund och detaljer.

**En objektiv ton**
Det finns av olika orsaker ett egenvärde i att hålla en objektiv ton i det som publiceras på nätet, vilket för den skull inte innebär att det som skrivs måste vara opersonligt.

**Översättningskvalitet / grundläggande grammatik**
Utöver ovannämnda punkter har jag tittat på ytterligare en punkt som kan intressera
min uppdragsgivare eftersom den är relevant för webben, nämligen *översättningskvalitet*.
 Mycket av webben är ursprungligen  skrivet på ett annat språk. Kvaliteten på översättningarna kan även påverka upplevelsen av innehållet. Även helsvenska webbsidor kan uppvisa stora brister i grundläggande
  grammatik, väsentligt oftare än i traditionella böcker och tidningar.

Väl på sidorna har tittat på överblicken, det första som syns när man laddar sidan, sedan har jag klickat på varje artikel som nåtts direkt från startsidan och utan att man vid skrollandet behövt ladda in mer efter hand.
Jag har liksom i tidigare analys använt en skala mellan 1 och 3 där 3 är det för användaren bästa omdömet, och med dessa värden betygsatt olika sidor utifrån de ovan nämnda punkterna.

Urval
---
Då texten är viktig har det gällt att hitta sidor med mycket text och artiklar. Då har jag valt följande:

**MSN startsida**
En sida som samlar och länkar till en massa nyheter från andra nyhetssajter. Eftersom detta är en sida som många nätanvändare ser som det första när de går ut på nätet och sidan ständigt uppdateras med nya artiklar bestämde jag tidigt att analysera denna.

**Värnamo Nyheter**
Nätupplagan av den största nyhetsbevakaren i min forna hemstad med omnejd. Jag var där på besökt under julen. En anspråkslös tidning som sannolikt inte läses av någon utanför trakten, då nyhetsflödet endast kretsar kring lokala företeelser och dessutom oftare är av familjära slag än av sådant som skulle kunna vara av allmänintresse. Jag valde denna sida med förhoppning om att även hitta många språkliga fel att klanka ner på.

**Stack Overflow**
En sida som jag inte kände till innan jag påbörjade denna utbildning men som därefter blivit en av de mest uppdykande sidor vid mitt googlande när jag sitter med programmeringsbekymmer. En hel del tips och trix har
jag funnit där.

**Systembolaget**
Statliga monopol är kontroversiella. Det argumenteras både för att detta är en garant för hög kvalitet, då inga resurser slösas på sånt som vinstintressen för ägarna, liksom för raka motsatsen, då brist på konkurrens anses leda till avsaknad av incitament för att hålla en hög kvalitet. Därför tittade jag på hemsidan till det mest monopola jag kunde komma på för stunden – Systembolaget. Jag konstaterade att sidan lämpar sig väl för en språkanalys då en hel del artiklar fanns att läsa där utöver produktinformation om det som saluförs. Låt se vad monopol gör med språket på webben.

Resultat
---
###MSN startsida
Webbplatsen presenterar rubriker till artiklar från en mängd olika nyhetssajter och länkar till artiklarna. Jag tittade på de artiklar som sågs vid skrollande utan att webbläsaren behövde ladda in nya i det dynamiska flödet.

**Läsbarhet: 3** Alla artiklar var lättlästa. De var skrivna med tydligt typsnitt, maximal kontrast mot bakgrunden med tillräckligt tomt mellanrum mellan text och omgivande objekt.

**Rubriker: 2** Rubriksättarna tycks vara medvetna om grundläggande principer för hur man optimerar chanserna att fånga läsarna, med vissa undantag. Av 24 rubriker 4 st hade siffror i rubriken, 7 av dem innehöll företagsnamn eller namn på kända personer, men två innehöll billiga knep med uttryck som ”WOW” respektive ”från helvetet” som riskerar irritera läsaren då artiklarna i sig inte var särskilt intressanta när man väl klickat på dem och besvikelsen fick en att inte läsa klart.

**Det viktigaste först: 3** Alla artiklar som länkades till anammar mer eller mindre principen det viktigaste först och bakgrunden senare, så att man snabbt kommer in i huvudinnehållet.

**En objektiv ton: 2** De flesta av artiklarna håller en objektiv ton, men tre stycken av dem höll vid undersökningstillfället lite väl många ord som ”otroligt”, ”riktigt illa” och ”fantastiskt” på ett sätt att ett ställningstagande tydligt framgick av författaren.  

**Översättningskvalitet / grundläggande grammatik: 2** De flesta artiklarna var skrivna på svenska från början och innehöll inga större språkfel men hälften av de ursprungligen engelskspråkiga artiklarna innehöll mängder av taskiga översättningar jämte rena språkfel. T.ex. närboenden för grannar, hennes för sina, baserat för grundlagt, problematiska aktrisen för tja… skandalskådisen.
Sannolikt är det Google Translate som spökar. Någon har inte förstått att verktyg som detta må användas med yttersta försiktighet. Även om man är lat nog att finna sig i att informationen förvanskas bör man åtminstone läsa igenom översättningen och se till att den över huvud taget är begriplig.
Synd att Microsoft står bakom denna sida då de genom historien till skillnad från t.ex. Google varit mycket måna om att hitta bra nya svenska ord för nya begrepp och företeelser som följt med deras programvara.

**Medelbetyg: 2,4** Det är sämre än det borde för att vara denna typ av sida med fokus på nyheter av allomfattande karaktär, anser jag.

---

###Värnamo nyheter
**Läsbarhet: 3** Lättlästa typsnitt, typstorlek och kontraster har beaktats. Förstasidan innehåller störande annonser, men när man väl klickat på artiklarna är de mer snygga och lättlästa med mer white space och färre distraherande annonser än motsvarande sidor på större nyhetssajter som DN och Sydsvenskan.

**Rubriker: 2** De är sakliga och ger ett hum om artikelns innehåll, de skämtar inte till det, vilket är positivt enligt Kempe, men de innehåller inte heller några andra knep för att locka till klickning.  

**Det viktigaste först: 3** Detta nyhetsknep anammar alltjämt även Värnamo Nyheters skribenter.

**En objektiv ton: 3** Samtliga artiklar håller en objektiv ton och försöker ge en saklig bild av en händelse.

**Översättningskvalitet / grundläggande grammatik: 3** Jag hittade inte, hur gärna jag än ville, några av de typiska grammatikfel som jag vanligtvis retar mig på.

**Medelbetyg: 2,8** Klart godkänt. Trots att nyhetsinnehållet är snävt håller sajten en hög standard gällande språkliga regler för webbruk.

---

###Stack Overflow
En sida med allehanda tips, trix och lösningar på programmeringsfrågor av nördar för nördar. Den som hamnar på sidan torde vara väldigt specifik och målmedveten i sitt informationssökande. Av den anledningen behöver inte sidan optimeras gällande språket, men inte desto mindre är den intressant att analysera just därför.
Det finns stränga regler för vilka frågor som får läggas upp på Stack Overflow men de torde röra innehållet snarare än språket i dem.

**Läsbarhet: 1** För liten textstorlek, för lite white space och ibland för svaga kontraster.

**Rubriker: 3** Detta har beaktats och är väldigt viktigt då det finns tusentals artiklar som berör snarlika fall. Därför måste i möjligaste mån rubriken ge tydlig information om vad en artikel innehåller.

**Det viktigaste först: 2** Svaren är oftare bättre (enligt min snabba granskning) än frågorna vad det gäller att snabbt komma till kärnan, men det ligger kanske i sakens natur.

**En objektiv ton: 3** Ganska irrelevant här, men ingen försöker få texterna att ha en viss jargong.

**Översättningskvalitet / grundläggande grammatik: 2** Skriven på engelska, men inte alltid personer med engelska som första språk. Det förekommer inlägg med ganska taskig syntax och enkla grammatikfel. Men i programspråkexemplen är man generellt noggrann och det är väl det som de flesta besökarna är intresserade av.

**Medelbetyg: 2,2** Det lägsta betyget i denna undersökning, men det är nog också det rätta att det är så. En sida där innehållet är viktigare än formatet och där en majoritet av besökarna sannolikt är mer intresserade av programmeringsspråk än talande språk behöver inte lägga så stor vikt vid sådana regler som jag satte upp för denna analys. Dessutom minskar ett sådant förhållningssätt risken att stänga ute dem som inte har engelska som modersmål.

---

###Systembolaget
**Läsbarhet: 3** Lättlästa typsnitt, stor text och inga närliggande störobjekt.

**Rubriker: 2** Rubrikerna är tydliga, men de gör inte ”reklam för sig” varken för att klicka på en text eller att läsa vidare nästa stycke med ny underrubrik.

**Det viktigaste först: 2** Texterna som jag hittar på sidan är inte direkt av nyhetskaraktär och verkar inte heller vara speciellt anpassade för nätet utan påminner mer om texter i traditionell tryckt form.

**En objektiv ton: 3** Inte minsta ansats finns att uttrycka någon värdering eller vinkling åt endera håll. Texterna har förövrigt ett förhållandevis enkelt språk av nästan pedagogisk karaktär.

**Översättningskvalitet / grundläggande grammatik: 3** Hittade inga grammatikfel.


**Medelbetyg: 2,6** Man har ansträngt sig att göra sakligt korrekta informativa texter som många kan ta till sig, men har inte bemödat sig att locka den ointresserade läsaren till mer läsning. Kanske som konceptet Systembolaget i övrigt, god service och stort sortiment av kvalitetsprodukter (av sitt slag), men inga ansatser till att försöka öka försäljningen.



Sammanfattning
---
Av de sidor jag undersökte verkar majoriteten av skribenterna vara ganska medvetna om språkregler för webben men sammanhanget avgör i vilken utsträckning de används. Det framkommer också att sidor skrivna av professionella skribenter både håller högre språklig klass generellt och är mer skräddarsydda för ändamålet än inlägg skrivna av "vem som helst".
